---
layout: default
title: "week 0"
date: 2019-10-10
---

Núllta vikan er vikan sem kemur áður en að kennslan byrjar. Ég flutti inn í herbergið mitt sunnudaginn 6. október. Ástæðan fyrir því að ég fékk herbergið mitt svona seint var vegna þess að það var verið að byggja ný húsnæði fyrir framhaldsnema. Þeim tókst reyndar ekki að klára ætlunarverkið og því er enn verið að byggja 12 íbúðir. Sigrún Hermannsdóttir sem er einnig meðlimur af þessum college á eina af hinum 12 íbúðum sem eru ókláraðar og verður því að bíða í að minnsta kosti tvær vikur eftir sinni íbúð. En íbúðin mín var kláruð frekar brösulega og því var ekkert net að finna í íbúðinni minni fyrstu vikuna. Það gerði það að verkum að flest allt varð aðeins erfiðara þessa vikuna. Það var erfitt að finna upplýsingar um það hvenær ég átti að mæta hingað og þangað (því það var svo mikið um viðburði af öllum gerðum). Stærðfræðideildin hélt hinsvegar aðeins einn fund á þriðjudaginn til að kynna námið. Ég mun taka eftirfarandi kúrsa þessa önnina: Groups and Representations (1,5 eining), Quantum Field Theory (1,5 eining), General Relativity (1 eining) og Differential Geometry (1 eining). Fyrri tveir kúrsarnir eru á vegum eðlisfræðideildarinnar en seinni tveir á vegum stærðfræðideildarinnar. Ég þarf að þreyta próf um miðjan janúar í fyrri tveim kúrsunum en úr seinni tveim þreyti ég próf í byrjun júní. Til að klára námið verð ég að klára 10 einingar. Það er hinsvegar mælt með því að vera búinn með meirihlutann áður en Trinity (seinasta) önnin byrjar. Ég byrja á mánudaginn í viku 1. Stundataflan mín lítur ágætlega út sem stendur og ég er með frí á föstudögum - en mig grunar að ég muni þurfa að mæta í dæmatíma í kúrsunum sem ég er skráður í. Ég fór síðan á föstudaginn í heimsókn til Eddu. Það er rúta sem gengur milli Oxford og Cambridge og tekur 3,5 klukkustundir að fara á milli staðanna (að því gefnu að það sé engin umferð). Rútan kostar 13,50 pund aðra leiðina eða um 2200 krónur. Það er líka hægt að bóka lest (með einu stoppi í London) sem tekur 2,5 klukkustundir. En þeir miðar eru frekar dýrir á síðustu stundu. En ef maður bókar tímanlega þá kosta þeir 15 pund eða um 2400 krónur aðra leiðina. Edda er í tímum á laugardögum (en er hinsvegar alltaf búin í skólanum klukkan 13). Ég er byrjaður á heimadæmum í skammtasviðsfræði og diffurrúmfræði og mun vinna að þeim í dag.
